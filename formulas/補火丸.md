---
tags: [補益]
source: 無來源
aliases: []
---

# 補火丸

**來源**: 無來源  

---

## 詳細資料
【製法用量】 [[石硫黃]] 1斤 [[豬大腸]] 2尺
將硫黃為末，實豬腸中，爛煮三時，取出去皮，蒸餅為丸，如梧子大，每服十丸，日漸加之。
【主治】
治冷勞氣血枯竭，肉瘠齒落，肢倦言微。
【文獻別錄】
吳鶴皋曰：戴元禮有言曰：諸涼藥皆滯，惟黃連寒而不滯，諸熱藥皆燥，惟硫黃熱而不燥，昔仁和吏早衰服之，年至九十，他如范文正公之金液丹，得效之玉真丸，和劑之來復丹、半硫丸、靈砂丹，百選之二氣丹，活人之返陽丹，陽氏之紫霞丹，皆用之，但所主各有攸當耳。
昂按：人有真陽虛衰，桂附所不能補者，非硫黃不能補之，今人以為燥毒，衰而不用，不知硫黃性雖燥而疎利，與燥濇者不同，本草稱為救危妙藥，道家以之服食，尊之為金液丹，固人所可常服者，且硝與磺，一陰一陽，然皆同類之物，今人惟知用芒硝而不敢用硫黃，可見今人之不逮古人矣。
【附方說明】
金液丹：硫黃十兩，研末，瓷盆盛水，和赤石脂封口，鹽泥固濟，日乾，地內埋一小罐，盛水令滿，安盆在內，用泥固濟，慢火養七日七夜，加頂火一斤煆，取出，研末，蒸餅丸，米飲下，治久寒錮冷，勞傷虛損，傷寒陰證，小兒慢驚。
玉真丸：生硫黃二兩，生硝石、石膏、半夏、各一兩，薑汁糊丸，薑湯或米飲下，每四十丸，治腎厥頭痛。
來復丹：太陰元精石、舶上硫黃、硝石、各一兩。〔硝黃同微炒不可火大，柳條攪結成砂子。〕五靈脂〔去砂石〕、青皮、陳皮、各一兩，醋糊丸，米飲下，治伏暑泄瀉，身熱脈弱。〔玉機微義曰：硝石性寒，佐以陳皮，其性疏快，硫黃能利人，若作暖藥止瀉，誤矣。此由啖食生冷，或冒暑熱，中脘開結，揮霍變亂，此藥通利三焦，分理陰陽，服之甚驗，若因暑火濕熱者勿用。〕
半硫丸：半夏、硫黃、等分，生薑糊丸，治老人虛秘冷秘。
靈砂丹：水銀三兩，硫黃一兩，鍊成研末，糯米糊丸治諸虛錮冷。
二氣丹：硝石、硫黃等分為末，石器炒成砂，再研糯米糊丸，梧子大，每服四十丸，井水下，治伏暑傷冷，二氣交錯，中脘痞結，或嘔或泄，霍亂厥逆。
返陰丹：治陰毒傷寒，心神煩躁，四肢逆冷，硫黃五兩，硝石、太陰元精石、各一兩。附子〔炮〕、乾薑〔炮〕、桂心各五錢，用鐵銚先鋪元精末一半，次鋪硝石末一半，中間下硫黃末，又著硝石一半，蓋硫黃再以元精末蓋上，用小盞合著炭三斤，燒令得所，勿令煙出，研末和前藥末飲丸，梧子大，每服十五至二十丸，艾湯下，汗出為度。
本事方‧破陰丹：治陰中伏陽，煩躁，六脈沉伏，硫黃、水銀、各一兩，陳皮、青皮、各五錢，先將硫黃入銚鎔開，次下水銀，鐵杖攪勻，令無星，細研糊丸，每服三十丸，如煩躁，冷鹽湯下，陰證，艾湯下。
傷寒百問方：硫黃五錢，艾湯調下，治身冷脈微，厥而煩躁，令臥汗出而愈。
黑錫丹：黑鉛、硫黃、各二兩，將錫鎔化，漸入硫黃，候結成片，傾地上出火毒，研至無聲為度，治陰陽不升降，上盛下虛，頭目眩運。

---

## 比較
